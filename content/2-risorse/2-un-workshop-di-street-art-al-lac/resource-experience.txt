Title: Scotch Life

----

Date: 2016-07-21

----

Short: Il workshop, dedicato ad una particolare forma di Street Art, è stato tenuto dall’artista ticinese Alex Dorici. Conosciuto alle nostre latitudini per lavorare negli spazi urbani usando come materiale principale il nastro adesivo (che risulta dunque in rilievo e in contrasto rispetto alle superfici su cui viene applicato), l'artista si è messo a disposizione per accompagnare un gruppo di ragazze e ragazzi ipovedenti nella sperimentazione artistica, realizzando con loro un’installazione collettiva negli spazi del LAC di Lugano.

----

Long: 

Nel quadro del progetto “Mediazione Cultura Inclusione” promosso dal Laboratorio cultura visiva della SUPSI, è stata organizzata una prima attività di mediazione culturale dedicata a un gruppo di ragazze e ragazzi ipovedenti provenienti da Zurigo. 

Il workshop ha avuto luogo martedì 21 giugno, dalle 10.00 alle 16.00, presso lo spazio Agorà del LAC, il nuovo centro culturale della Città di Lugano, dove è situato anche il MASI (Museo d’Arte della Svizzera Italiana), uno dei musei partner del progetto. 

Organizzato dal Laboratorio cultura visiva della SUPSI, in collaborazione con LAC Edu e su invito di Blindspot (organizzazione che si occupa di progetti d’inclusione per bambini e ragazzi, con e senza disabilità), il workshop è stato ideato specificatamente per un gruppo di allievi della Schule für Sehbehinderte (SfS), scuola per bambini e ragazzi ciechi e ipovedenti di Zurigo. 

Il workshop, dedicato ad una particolare forma di Street Art, è stato tenuto dall’artista ticinese Alex Dorici. Conosciuto alle nostre latitudini per lavorare negli spazi urbani usando come materiale principale il nastro adesivo (che risulta dunque in rilievo e in contrasto rispetto alle superfici su cui viene applicato), l'artista si è messo a disposizione per accompagnare i ragazzi nella sperimentazione artistica, realizzando con loro un’installazione collettiva negli spazi del LAC di Lugano. 

Il workshop ha permesso da una parte di offrire un’attività creativa accessibile a questo gruppo di giovani facendoli avvicinare al lavoro dell’artista attraverso la creazione e, dall’altra, di sperimentare il “workshop” come tipologia di attività di mediazione culturale inclusiva. 

Per valutare l’attività, un sondaggio presso i partecipanti ha permesso di sondare le aspettative (prima dell’attività) e il livello di soddisfazione (dopo l’attività). Il riscontro è stato molto positivo e le aspettative dei partecipanti pienamente soddisfatte. Nonostante le iniziali perplessità rispetto alle effettive possibilità, da parte degli allievi, di gestire un lavoro creativo su grande scala (la maggior parte delle persone ipovedenti riesce a vedere unicamente se da molto vicino),  i partecipanti sono stati perfettamente in grado di realizzare interventi di grande formato, appropriandosi fisicamente e naturalmente degli spazi a disposizione. Ricevere un riscontro da parte dei partecipanti ha permesso in particolare di migliorare e adeguare l’offerta delle attività di mediazione culturale in vista delle sperimentazioni previste nel corso del 2017 nel quadro del progetto “Mediazione Cultura Inclusione”.

----

Image: 20160721_scotch_live_lac_003.jpg

----

Movie: 187177873

----

Location: Lugano

----

Partner: MASI e LAC Edu

----

Alt-video: Attraverso una sequenza di immagini accelerate, il video ripercorre in due minuti l’intera giornata di workshop. Le immagini in movimento, accompagnate da un sottofondo musicale, mostrano i partecipanti intenti a realizzare delle installazioni artistiche negli spazi del LAC di Lugano, usando come materiale principale del nastro adesivo di diversi colori.   Il video inizia con delle scritte: il titolo del progetto è “Mediazione Cultura Inclusione”, il sottotitolo è “Musei d’arte e disabilità visive: pari opportunità nella vita culturale della Svizzera italiana”, il titolo dell’attività è “Workshop Scotch life”, il luogo e la data sono “Lac, 21.06.2016”, l’orario è “ore 10.00” e il tema della mattinata è “In Contesto”.   La prima parte del video è associata al tema che ha accompagnato i ragazzi durante la prima parte di workshop: lavorare nello stesso spazio in maniera autonoma. Dopo l’apparizione della scritta “in contesto”, iniziano le immagini in movimento: la camera è fissa, posizionata in cima alla grande gradinata e riprende dall’alto le attività che vengono svolte nella piazza dell’Agorà del Lac, lo spazio retrostante l’edificio. I partecipanti si appropriano delle superfici esterne: pavimenti, muri, scalinate, corrimani e vetrate vengono ricoperte di scotch adesivo andando a formare linee, forme e scritte di grandi dimensioni. Le immagini in movimento sono intervallate in maniera ritmica da immagini fisse che mostrano alcuni lavori dei ragazzi da un punto di vista frontale e ravvicinato. I colori di queste immagini statiche sono modificati in modo da accentuarne i contrasti di colore e da evidenziare il ritmo veloce e dinamico dell’attività.   La seconda parte del video è associata invece al tema che ha accompagnato i ragazzi nella seconda parte del workshop: lavorare nello stesso spazio, insieme. Dopo l’apparizione della scritta “ore 14.00”, appare il tema del pomeriggio: “In contatto”. In seguito iniziano le immagini in movimento: anche qui la camera è fissa, posizionata in cima a delle scale e riprende dall’altro le attività che vengono svolte dai partecipanti. Siamo però in uno spazio interno all’edificio: un largo corridoio costeggiato da vetrate che separano lo spazio interno da quello esterno retrostante l’edificio e dove si era tenuta la prima parte del workshop. In questa seconda parte di video, seppur la camera è sempre fissa, il punto di vista si sposta in tre punti diversi, continuando a riprendere le attività dall’alto verso il basso. I partecipanti lavorano insieme sulle grandi vetrate e sul pavimento del corridoio interno. L’ultima inquadratura è fissa sulla scritta Scotch Life, realizzata dai partecipanti con del nastro adesivo di diversi colori, su una balaustra di vetro sovrastante le grandi scale della hall del LAC.   L’ultima parte del video mostra il logo del promotore dell’attività, il Laboratorio Cultura Visiva della SUPSI, e i nomi di chi ha ideato e realizzato l’attività: Jean-Pierre Candeloro, Valeria Donnarumma, Valentina Meldi, Luca Morici, Simone Prati. È mostrato poi il logo di Lac edu, il servizio di mediazione culturale del LAC e partner nell’ideazione e nella realizzazione dell’attività e i nomi delle due collaboratrici: Isabella Lenzo Massei e Alice Nicotra. Infine vengono ringraziati tutti i partecipanti (docenti e allievi) e l’artista Alex Dorici che ha tenuto il workshop.

----

Gallery: 

- 20160721_scotch_live_lac_001.jpg
- 20160721_scotch_live_lac_002.jpg
- 20160721_scotch_live_lac_003.jpg
- 20160721_scotch_live_lac_004.jpg
- 20160721_scotch_live_lac_005.jpg
- 20160721_scotch_live_lac_006.jpg
- 20160721_scotch_live_lac_007.jpg
- 20160721_scotch_live_lac_008.jpg
- 20160721_scotch_live_lac_009.jpg
- 20160721_scotch_live_lac_010.jpg
- 20160721_scotch_live_lac_011.jpg
- 20160721_scotch_live_lac_012.jpg
- 20160721_scotch_live_lac_013.jpg
- 20160721_scotch_live_lac_014.jpg